sn22.12 aniccasuttaṃ

rūpaṃ, bhikkhave, aniccaṃ, vedanā aniccā, saññā aniccā, saṅkhārā aniccā, viññāṇaṃ aniccaṃ. evaṃ passaṃ, bhikkhave, sutavā ariyasāvako rūpasmim'pi nibbindati, vedanāya'pi nibbindati, saññāya'pi nibbindati, saṅkhāresu'pi nibbindati, viññāṇasmim'pi nibbindati. nibbindaṃ virajjati, virāgā vimuccati. vimuttasmiṃ vimuttam'iti ñāṇaṃ hoti. khīṇā jāti, vusitaṃ brahmacariyaṃ, kataṃ karaṇīyaṃ, n'āparaṃ itthattāyā'ti pajānātī'ti


sn22.18 sahetu-aniccasuttaṃ

rūpaṃ, bhikkhave, aniccaṃ. yo'pi hetu, yo'pi paccayo rūpassa uppādāya, so'pi anicco. aniccasambhūtaṃ, bhikkhave, rūpaṃ kuto niccaṃ bhavissati? vedanā aniccā. yo'pi hetu, yo'pi paccayo vedanāya uppādāya, so'pi anicco. aniccasambhūtā, bhikkhave, vedanā kuto niccā bhavissati! saññā aniccā… saṅkhārā aniccā. yo'pi hetu yo'pi paccayo saṅkhārānaṃ uppādāya, so'pi anicco. aniccasambhūtā, bhikkhave, saṅkhārā kuto niccā bhavissanti! viññāṇaṃ aniccaṃ. yo'pi hetu yo'pi paccayo viññāṇassa uppādāya, so'pi anicco. aniccasambhūtaṃ, bhikkhave, viññāṇaṃ kuto niccaṃ bhavissati!

sn22.23 pariññasuttaṃ

pariññeyye ca, bhikkhave, dhamme desessāmi pariññañ'ca. taṃ suṇātha. katame ca, bhikkhave, pariññeyyā dhammā? rūpaṃ, bhikkhave, pariññeyyo dhammo, vedanā pariññeyyo dhammo, saññā pariññeyyo dhammo, saṅkhārā pariññeyyo dhammo, viññāṇaṃ pariññeyyo dhammo. ime vuccanti, bhikkhave, pariññeyyā dhammā. katamā ca, bhikkhave, pariññā? yo, bhikkhave, rāgakkhayo dosakkhayo mohakkhayo. ayaṃ vuccati, bhikkhave, pariññāti.

sn22.24 abhijānasuttaṃ

rūpaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya, vedanaṃ anabhijānaṃ … saññaṃ anabhijānaṃ… saṅkhāre anabhijānaṃ … viññāṇaṃ anabhijānaṃ aparijānaṃ avirājayaṃ appajahaṃ abhabbo dukkhakkhayāya. rūpañ'ca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāya, vedanaṃ abhijānaṃ… saññaṃ… saṅkhāre… viññāṇaṃ abhijānaṃ parijānaṃ virājayaṃ pajahaṃ bhabbo dukkhakkhayāyā'ti.

sn22.26 assādasuttaṃ

pubb'eva me, bhikkhave, sambodhā anabhisambuddhassa bodhisattass'eva sato etadahosi, ko nu kho rūpassa assādo, ko ādīnavo, kiṃ nissaraṇaṃ? ko vedanāya assādo, ko ādīnavo, kiṃ nissaraṇaṃ? ko saññāya assādo, ko ādīnavo, kiṃ nissaraṇaṃ? ko saṅkhārānaṃ assādo, ko ādīnavo, kiṃ nissaraṇaṃ? ko viññāṇassa assādo, ko ādīnavo, kiṃ nissaraṇan'ti? 

tassa mayhaṃ, bhikkhave, etadahosi, yaṃ kho rūpaṃ paṭicca uppajjati sukhaṃ somanassaṃ, ayaṃ rūpassa assādo. yaṃ rūpaṃ aniccaṃ dukkhaṃ vipariṇāmadhammaṃ, ayaṃ rūpassa ādīnavo. yo rūpasmiṃ chandarāgavinayo chandarāgappahānaṃ, idaṃ rūpassa nissaraṇaṃ. yaṃ vedanaṃ paṭicca … yaṃ saññaṃ paṭicca uppajjati … yaṃ saṅkhāre paṭicca … yaṃ viññāṇaṃ paṭicca uppajjati sukhaṃ somanassaṃ, ayaṃ viññāṇassa assādo. yaṃ viññāṇaṃ aniccaṃ dukkhaṃ vipariṇāmadhammaṃ, ayaṃ viññāṇassa ādīnavo. yo viññāṇasmiṃ chandarāgavinayo chandarāgappahānaṃ, idaṃ viññāṇassa nissaraṇaṃ

yāvakīvañ'c'āhaṃ, bhikkhave, imesaṃ pañcannaṃ upādānakkhandhānaṃ evaṃ assādañ'ca assādato ādīnavañ'ca ādīnavato nissaraṇañ'ca nissaraṇato yathābhūtaṃ n'ābbhaññāsiṃ, n'eva tāv'āhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddho'ti paccaññāsiṃ. 

yato ca khv'āhaṃ, bhikkhave, imesaṃ pañcannaṃ upādānakkhandhānaṃ evaṃ assādañ'ca assādato ādīnavañ'ca ādīnavato nissaraṇañ'ca nissaraṇato yathābhūtaṃ abbhaññāsiṃ, ath'āhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddho'ti paccaññāsiṃ. ñāṇañ'ca pana me dassanaṃ udapādi, akuppā me vimutti, ayam'antimā jāti, n'atthi dāni punabbhavo'ti.

sn22.28 tatiyāssādasuttaṃ

no ce'daṃ, bhikkhave, rūpassa assādo abhavissa na'y'idaṃ sattā rūpasmiṃ sārajjeyyuṃ. yasmā ca kho, bhikkhave, atthi rūpassa assādo, tasmā sattā rūpasmiṃ sārajjanti. 

no ce'daṃ, bhikkhave, rūpassa ādīnavo abhavissa na'y'idaṃ sattā rūpasmiṃ nibbindeyyuṃ. yasmā ca kho, bhikkhave, atthi rūpassa ādīnavo, tasmā sattā rūpasmiṃ nibbindanti. 

no ce'daṃ, bhikkhave, rūpassa nissaraṇaṃ abhavissa na'y'idaṃ sattā rūpasmā nissareyyuṃ. yasmā ca kho, bhikkhave, atthi rūpassa nissaraṇaṃ, tasmā sattā rūpasmā nissaranti. 

no ce'daṃ, bhikkhave, vedanāya … no ce'daṃ, bhikkhave, saññāya… no ce'daṃ, bhikkhave, saṅkhārānaṃ … no ce'daṃ, bhikkhave, viññāṇassa assādo abhavissa, na'y'idaṃ sattā viññāṇasmiṃ sārajjeyyuṃ. yasmā ca kho, bhikkhave, atthi viññāṇassa assādo, tasmā sattā viññāṇasmiṃ sārajjanti. no ce'daṃ, bhikkhave, viññāṇassa ādīnavo abhavissa, na'y'idaṃ sattā viññāṇasmiṃ nibbindeyyuṃ. yasmā ca kho, bhikkhave, atthi viññāṇassa ādīnavo, tasmā sattā viññāṇasmiṃ nibbindanti. no ce'daṃ, bhikkhave, viññāṇassa nissaraṇaṃ abhavissa, na'y'idaṃ sattā viññāṇasmā nissareyyuṃ. yasmā ca kho, bhikkhave, atthi viññāṇassa nissaraṇaṃ, tasmā sattā viññāṇasmā nissaranti.

sn22.33 natumhākaṃsuttaṃ

yaṃ, bhikkhave, na tumhākaṃ, taṃ pajahatha. taṃ vo pahīnaṃ hitāya sukhāya bhavissati. kiñ'ca, bhikkhave, na tumhākaṃ? rūpaṃ, bhikkhave, na tumhākaṃ, taṃ pajahatha. taṃ vo pahīnaṃ hitāya sukhāya bhavissati. vedanā na tumhākaṃ … saññā na tumhākaṃ … saṅkhārā na tumhākaṃ … viññāṇaṃ na tumhākaṃ, taṃ pajahatha. taṃ vo pahīnaṃ hitāya sukhāya bhavissati.

seyyathā'pi, bhikkhave, yaṃ imasmiṃ jetavane tiṇakaṭṭhasākhāpalāsaṃ taṃ jano hareyya vā ḍaheyya vā yathāpaccayaṃ vā kareyya. api nu tumhākaṃ evam'assa, amhe jano harati vā ḍahati vā yathāpaccayaṃ vā karotī'ti? no h'etaṃ, bhante. taṃ kissa hetu? na hi no etaṃ, bhante, attā vā attaniyaṃ vāti. evam'eva kho, bhikkhave, rūpaṃ na tumhākaṃ, taṃ pajahatha. taṃ vo pahīnaṃ hitāya sukhāya bhavissati. vedanā na tumhākaṃ… saññā na tumhākaṃ… saṅkhārā na tumhākaṃ… viññāṇaṃ na tumhākaṃ, taṃ pajahatha. taṃ vo pahīnaṃ hitāya sukhāya bhavissatī'ti.

sn22.58 sammāsambuddhasuttaṃ

tathāgato, bhikkhave, arahaṃ sammāsambuddho rūpassa nibbidā virāgā nirodhā anupādā vimutto sammāsambuddho'ti vuccati. bhikkhupi, bhikkhave, paññāvimutto rūpassa nibbidā virāgā nirodhā anupādā vimutto paññāvimuttoti vuccati.

tathāgato, bhikkhave, arahaṃ sammāsambuddho vedanāya … saññāya… saṅkhārānaṃ… viññāṇassa nibbidā virāgā nirodhā anupādā vimutto sammāsambuddho'ti vuccati. bhikkhupi, bhikkhave, paññāvimutto viññāṇassa nibbidā virāgā nirodhā anupādā vimutto paññāvimuttoti vuccati.

tatra kho, bhikkhave, ko viseso, ko adhippayāso, adhippāyaso, kiṃ nānākaraṇaṃ, tathāgatassa arahato sammāsambuddhassa paññāvimuttena bhikkhunā'ti? 

bhagavaṃmūlakā no, bhante, dhammā bhagavaṃnettikā bhagavaṃpaṭisaraṇā. sādhu vata, bhante, bhagavantaññeva paṭibhātu etassa bhāsitassa attho. bhagavato sutvā bhikkhū dhāressantī'ti. 

tena hi, bhikkhave, suṇātha, sādhukaṃ manasi karotha, bhāsissāmī'ti. evaṃ, bhante'ti kho te bhikkhū bhagavato paccassosuṃ. bhagavā etadavoca:

tathāgato, bhikkhave, arahaṃ sammāsambuddho anuppannassa maggassa uppādetā, asañjātassa maggassa sañjanetā, anakkhātassa maggassa akkhātā maggaññū, maggavidū, maggakovido, magg'ānugā ca, bhikkhave, eta'r'ahi sāvakā viharanti pacchāsamannāgatā. ayaṃ kho, bhikkhave, viseso, ayaṃ adhippayāso, idaṃ nānākaraṇaṃ tathāgatassa arahato sammāsambuddhassa paññāvimuttena bhikkhunā'ti.

sn22.59 anattalakkhaṇasuttaṃ

ekaṃ samayaṃ bhagavā bārāṇasiyaṃ viharati isipatane migadāye. tatra kho bhagavā pañcavaggiye bhikkhū āmantesi, bhikkhavo'ti. bhadante'ti te bhikkhū bhagavato paccassosuṃ. bhagavā etadavoca,

rūpaṃ, bhikkhave, anattā. rūpañ'ca h'idaṃ, bhikkhave, attā abhavissa, na'y'idaṃ rūpaṃ ābādhāya saṃvatteyya, labbhetha ca rūpe, evaṃ me rūpaṃ hotu, evaṃ me rūpaṃ mā ahosī'ti. yasmā ca kho, bhikkhave, rūpaṃ anattā, tasmā rūpaṃ ābādhāya saṃvattati, na ca labbhati rūpe, evaṃ me rūpaṃ hotu, evaṃ me rūpaṃ mā ahosī'ti.

vedanā anattā…saññā anattā … saṅkhārā anattā … viññāṇaṃ anattā. viññāṇañ'ca h'idaṃ, bhikkhave, attā abhavissa, na'y'idaṃ viññāṇaṃ ābādhāya saṃvatteyya, labbhetha ca viññāṇe, evaṃ me viññāṇaṃ hotu, evaṃ me viññāṇaṃ mā ahosī'ti. yasmā ca kho, bhikkhave, viññāṇaṃ anattā, tasmā viññāṇaṃ ābādhāya saṃvattati, na ca labbhati viññāṇe, evaṃ me viññāṇaṃ hotu, evaṃ me viññāṇaṃ mā ahosī'ti.

taṃ kiṃ maññatha, bhikkhave, rūpaṃ niccaṃ vā aniccaṃ vā'ti? aniccaṃ, bhante. yaṃ pan'āniccaṃ dukkhaṃ vā taṃ sukhaṃ vā'ti? dukkhaṃ, bhante. yaṃ pan'āniccaṃ dukkhaṃ vipariṇāmadhammaṃ, kallaṃ nu taṃ samanupassituṃ, etaṃ mama, eso'ham'asmi, eso me attā'ti? no h'etaṃ, bhante. 

… vedanā… saññā… saṅkhārā… viññāṇaṃ niccaṃ vā aniccaṃ vā'ti? aniccaṃ, bhante. yaṃ pan'āniccaṃ dukkhaṃ vā taṃ sukhaṃ vā'ti? dukkhaṃ, bhante. yaṃ pan'āniccaṃ dukkhaṃ vipariṇāmadhammaṃ, kallaṃ nu taṃ samanupassituṃ, etaṃ mama, eso'ham'asmi, eso me attā'ti? no h'etaṃ, bhante.

tasmā't'iha, bhikkhave, yaṃ kiñci rūpaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ, n'etaṃ mama, n'eso'ham'asmi, na m'eso attā'ti evam'etaṃ yathābhūtaṃ sammappaññāya daṭṭhabbaṃ. 

yā kāci vedanā … yā kāci saññā … ye keci saṅkhārā … yaṃ  kiñci viññāṇaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ, n'etaṃ mama, n'eso'ham'asmi, na m'eso attā'ti evam'etaṃ yathābhūtaṃ sammappaññāya daṭṭhabbaṃ.

evaṃ passaṃ, bhikkhave, sutavā ariyasāvako rūpasmim'pi nibbindati, vedanāya'pi nibbindati, saññāya'pi nibbindati, saṅkhāresu'pi nibbindati, viññāṇasmim'pi nibbindati. nibbindaṃ virajjati, virāgā vimuccati. vimuttasmiṃ vimuttam'iti ñāṇaṃ hoti. khīṇā jāti, vusitaṃ brahmacariyaṃ, kataṃ karaṇīyaṃ, n'āparaṃ itthattāyā'ti pajānātī'ti.

sn22.63 upādiyamānasuttaṃ

atha kho aññataro bhikkhu yena bhagavā ten'upasaṅkami, upasaṅkamitvā bhagavantaṃ abhivādetvā ekam'antaṃ nisīdi. ekam'antaṃ nisinno kho so bhikkhu bhagavantaṃ etadavoca, sādhu me, bhante, bhagavā saṃkhittena dhammaṃ desetu yam'ahaṃ bhagavato dhammaṃ sutvā eko vūpakaṭṭho appamatto ātāpī pahit'atto vihareyyan'ti. 

upādiyamāno kho, bhikkhu, baddho mārassa, anupādiyamāno mutto pāpimato'ti. 

aññātaṃ bhagavā, aññātaṃ sugatā'ti.

yathā kathaṃ pana tvaṃ, bhikkhu, mayā saṃkhittena bhāsitassa vitthārena atthaṃ ājānāsī'ti? 

rūpaṃ kho, bhante, upādiyamāno baddho mārassa, anupādiyamāno mutto pāpimato. vedanaṃ … saññaṃ… saṅkhāre … viññāṇaṃ upādiyamāno baddho mārassa, anupādiyamāno mutto pāpimato. imassa khv'āhaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmīti.

sādhu sādhu, bhikkhu! sādhu kho tvaṃ, bhikkhu, mayā saṃkhittena bhāsitassa vitthārena atthaṃ ājānāsi. rūpaṃ kho, bhikkhu, upādiyamāno baddho mārassa, anupādiyamāno mutto pāpimato. vedanaṃ… saññaṃ… saṅkhāre… viññāṇaṃ upādiyamāno baddho mārassa, anupādiyamāno mutto pāpimato. imassa kho, bhikkhu, mayā saṃkhittena bhāsitassa evaṃ vitthārena attho daṭṭhabbo'ti.

atha kho so bhikkhu bhagavato bhāsitaṃ abhinanditvā anumoditvā uṭṭhāy'āsanā bhagavantaṃ abhivādetvā padakkhiṇaṃ katvā pakkāmi. 

atha kho so bhikkhu eko vūpakaṭṭho appamatto ātāpī pahit'atto viharanto nacirass'eva, yass'atthāya kulaputtā samma'd'eva agārasmā anagāriyaṃ pabbajanti tadanuttaraṃ, brahmacariyapariyosānaṃ diṭṭh'eva dhamme sayaṃ abhiññā sacchikatvā upasampajja viharati. khīṇā jāti, vusitaṃ brahmacariyaṃ, kataṃ karaṇīyaṃ, n'āparaṃ itthattāyā'ti abbhaññāsi. aññataro ca pana so bhikkhu arahataṃ ahosī'ti.

sn22.71 rādhasuttaṃ

atha kho āyasmā rādho yena bhagavā ten'upasaṅkami, upasaṅkamitvā bhagavantaṃ etadavoca, kathaṃ nu kho, bhante, jānato, kathaṃ passato imasmiñ'ca saviññāṇake kāye bahiddhā ca sabbanimittesu ahaṅ'kāra-mamaṅ'kāra-mān'ānusayā na hontī'ti? 

yaṃ  kiñci, rādha, rūpaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ, n'etaṃ mama, n'eso'ham'asmi, na m'eso attā'ti evam'etaṃ yathābhūtaṃ sammappaññāya passati. yā kāci vedanā… yā kāci saññā… ye keci saṅkhārā… yaṃ  kiñci viññāṇaṃ atīt'ānāgatapaccuppannaṃ … yaṃ dūre santike vā, sabbaṃ viññāṇaṃ, n'etaṃ mama, n'eso'ham'asmi, na m'eso attā'ti evam'etaṃ yathābhūtaṃ sammappaññāya passati. 

evaṃ kho, rādha, jānato evaṃ passato imasmiñ'ca saviññāṇake kāye bahiddhā ca sabbanimittesu ahaṅ'kāra-mamaṅ'kāra-mān'ānusayā na hontī'ti … aññataro ca pan'āyasmā rādho arahataṃ ahosī'ti.

sn22.78 sīhasuttaṃ

sīho, bhikkhave, migarājā sāy'anhasamayaṃ āsayā nikkhamati, āsayā nikkhamitvā vijambhati, vijambhitvā samantā catuddisā anuviloketi, samantā catuddisā anuviloketvā tikkhattuṃ sīhanādaṃ nadati, tikkhattuṃ sīhanādaṃ naditvā gocarāya pakkamati. 

ye hi keci, bhikkhave, tiracchānagatā pāṇā sīhassa migarañño nadato saddaṃ suṇanti, yebhuyyena bhayaṃ saṃvegaṃ santāsaṃ āpajjanti, bilaṃ bil'āsayā pavisanti, dakaṃ dak'āsayā pavisanti, vanaṃ van'āsayā pavisanti, ākāsaṃ pakkhino bhajanti. 

ye'pi te, bhikkhave, rañño nāgā gāmanigamarājadhānīsu, daḷhehi varattehi baddhā, te'pi tāni bandhanāni sañchinditvā sampadāletvā bhītā muttakarīsaṃ cajamānā, yena vā tena vā palāyanti. evaṃ mah'iddhiko kho, bhikkhave, sīho migarājā tiracchānagatānaṃ pāṇānaṃ, evaṃ mahesakkho, evaṃ mah'ānubhāvo.

evam'eva kho, bhikkhave, yadā tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. so dhammaṃ deseti, iti rūpaṃ, iti rūpassa samudayo, iti rūpassa atthaṅ'gamo, iti vedanā… iti saññā… iti saṅkhārā… iti viññāṇaṃ, iti viññāṇassa samudayo, iti viññāṇassa atthaṅ'gamo'ti. 

ye'pi te, bhikkhave, devā dīgh'āyukā vaṇṇavanto sukhabahulā uccesu vimānesu ciraṭṭhitikā te'pi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjanti 

aniccāva kira, bho, mayaṃ samānā niccamhāti amaññimha. addhuvāva kira, bho, mayaṃ samānā dhuvamhāti amaññimha. asassatāva kira, bho, mayaṃ samānā sassatamhāti amaññimha. mayam'pi kira, bho, aniccā addhuvā asassatā sakkāyapariyāpannā'ti. evaṃ mah'iddhiko kho, bhikkhave, tathāgato sadevakassa lokassa, evaṃ mahesakkho, evaṃ mah'ānubhāvo'ti. 

sn22.82 puṇṇamasuttaṃ

ekaṃ samayaṃ bhagavā sāvatthiyaṃ viharati pubb'ārāme migāramātupāsāde mahatā bhikkhusaṅghena saddhiṃ. tena kho pana samayena bhagavā tadah'uposathe pannarase puṇṇāya puṇṇamāya rattiyā bhikkhusaṅghaparivuto ajjhokāse nisinno hoti.

atha kho aññataro bhikkhu uṭṭhāy'āsanā ek'aṃsaṃ uttar'āsaṅgaṃ karitvā yena bhagavā ten'añjaliṃ paṇāmetvā bhagavantaṃ etadavoca, 

puccheyy'āhaṃ, bhante, bhagavantaṃ kiñci'd'eva desaṃ, sace me bhagavā okāsaṃ karoti pañhassa veyyākaraṇāyā'ti? 

tena hi tvaṃ, bhikkhu, sake āsane nisīditvā puccha yad'ākaṅkhasī'ti. 

evaṃ, bhante'ti kho so bhikkhu bhagavato paṭissutvā sake āsane nisīditvā bhagavantaṃ etadavoca, 

ime nu kho, bhante, pañc'upādānakkhandhā, seyyath'idaṃ, rūp'upādānakkhandho, vedan'upādānakkhandho, saññ'upādānakkhandho, saṅkhār'upādānakkhandho, viññāṇupādānakkhandhoti.

ime kho pana, bhikkhu, pañc'upādānakkhandhā, seyyath'idaṃ, rūp'upādānakkhandho … viññāṇupādānakkhandhoti. 

sādhu, bhante'ti kho so bhikkhu bhagavato bhāsitaṃ abhinanditvā anumoditvā bhagavantaṃ uttariṃ pañhaṃ apucchi,

ime kho pana, bhante, pañc'upādānakkhandhā kiṃmūlakā'ti? 

ime kho, bhikkhu, pañc'upādānakkhandhā chandamūlakā'ti … taññ'eva nu kho, bhante, upādānaṃ te pañc'upādānakkhandhā udāhu aññatra pañcahi upādānakkhandhehi upādānan'ti? 

na kho, bhikkhu, taññ'eva upādānaṃ te pañc'upādānakkhandhā n'āpi aññatra pañcahi upādānakkhandhehi upādānaṃ, api ca yo tattha chandarāgo taṃ tattha upādānan'ti. 

sādhu, bhante'ti kho so bhikkhu … uttariṃ pañhaṃ apucchi,

siyā pana, bhante, pañc'upādānakkhandhesu chandarāgavemattatā'ti? 

siyā, bhikkhū'ti bhagavā avoca, idha, bhikkhu, ekaccassa evaṃ hoti, evaṃrūpo siyaṃ anāgatam'addhānaṃ, evaṃvedano siyaṃ anāgatam'addhānaṃ, evaṃsañño siyaṃ anāgatam'addhānaṃ, evaṃsaṅkhāro siyaṃ anāgatam'addhānaṃ, evaṃviññāṇo siyaṃ anāgatam'addhānan'ti. evaṃ kho, bhikkhu, siyā pañc'upādānakkhandhesu chandarāgavemattatā'ti? 

sādhu, bhante'ti kho so bhikkhu … uttariṃ pañhaṃ apucchi,

kittāvatā nu kho, bhante, khandhānaṃ khandh'ādhivacanan'ti? 

yaṃ  kiñci, bhikkhu, rūpaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, ayaṃ vuccati rūpakkhandho. yā kāci vedanā… yā kāci saññā … ye keci saṅkhārā… yaṃ  kiñci viññāṇaṃ atīt'ānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, ayaṃ vuccati viññāṇakkhandho. ettāvatā kho, bhikkhu, khandhānaṃ khandh'ādhivacanan'ti. 

sādhu, bhante'ti kho so bhikkhu … apucchi, ko nu kho, bhante, hetu ko paccayo rūpakkhandhassa paññāpanāya, ko hetu ko paccayo vedanākkhandhassa paññāpanāya, ko hetu ko paccayo saññākkhandhassa paññāpanāya, ko hetu ko paccayo saṅkhārakkhandhassa paññāpanāya, ko hetu ko paccayo viññāṇakkhandhassa paññāpanāyā'ti? 

cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāya. phasso hetu phasso paccayo vedanākkhandhassa paññāpanāya. phasso hetu phasso paccayo saññākkhandhassa paññāpanāya. phasso hetu, phasso paccayo saṅkhārakkhandhassa paññāpanāya. nāmarūpaṃ hetu, nāmarūpaṃ paccayo viññāṇakkhandhassa paññāpanāyā'ti. 

sādhu, bhante'ti kho so bhikkhu … apucchi, kathaṃ nu kho, bhante, sakkāyadiṭṭhi hotī'ti?

 idha, bhikkhu, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ, vedanaṃ… saññaṃ… saṅkhāre… viññāṇaṃ… attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ. evaṃ kho, bhikkhu, sakkāyadiṭṭhi hotī'ti. 

sādhu, bhante'ti kho so bhikkhu … apucchi, kathaṃ pana, bhante, sakkāyadiṭṭhi na hotī'ti? 

idha, bhikkhu, sutavā ariyasāvako ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati, na rūpavantaṃ vā attānaṃ, na attani vā rūpaṃ, na rūpasmiṃ vā attānaṃ, na vedanaṃ… na saññaṃ… na saṅkhāre… na viññāṇaṃ attato samanupassati, na viññāṇavantaṃ vā attānaṃ, na attani vā viññāṇaṃ, na viññāṇasmiṃ vā attānaṃ. evaṃ kho, bhikkhu, sakkāyadiṭṭhi na hotī'ti. 

sn22.94 pupphasuttaṃ

n'āhaṃ, bhikkhave, lokena vivadāmi, loko'va mayā vivadati. na, bhikkhave, dhammavādī kenaci lokasmiṃ vivadati. yaṃ, bhikkhave, n'atthisammataṃ loke paṇḍitānaṃ, aham'pi taṃ n'atthī'ti vadāmi. yaṃ, bhikkhave, atthisammataṃ loke paṇḍitānaṃ, aham'pi taṃ atthī'ti vadāmi.

kiñ'ca, bhikkhave, n'atthisammataṃ loke paṇḍitānaṃ, yam'ahaṃ n'atthī'ti vadāmi? rūpaṃ, bhikkhave, niccaṃ dhuvaṃ sassataṃ avipariṇāmadhammaṃ n'atthisammataṃ loke paṇḍitānaṃ, aham'pi taṃ n'atthī'ti vadāmi. vedanā… saññā… saṅkhārā… viññāṇaṃ niccaṃ dhuvaṃ sassataṃ avipariṇāmadhammaṃ n'atthisammataṃ loke paṇḍitānaṃ, aham'pi taṃ n'atthī'ti vadāmi. idaṃ kho, bhikkhave, n'atthisammataṃ loke paṇḍitānaṃ, aham'pi taṃ n'atthī'ti vadāmi.

kiñ'ca, bhikkhave, atthisammataṃ loke paṇḍitānaṃ, yam'ahaṃ atthī'ti vadāmi? rūpaṃ, bhikkhave, aniccaṃ dukkhaṃ vipariṇāmadhammaṃ atthisammataṃ loke paṇḍitānaṃ, aham'pi taṃ atthī'ti vadāmi. vedanā aniccā … viññāṇaṃ aniccaṃ dukkhaṃ vipariṇāmadhammaṃ atthisammataṃ loke paṇḍitānaṃ, aham'pi taṃ atthī'ti vadāmi. idaṃ kho, bhikkhave, atthisammataṃ loke paṇḍitānaṃ, aham'pi taṃ atthī'ti vadāmi.

atthi, bhikkhave, loke lokadhammo, taṃ tathāgato abhisambujjhati abhisameti, abhisambujjhitvā abhisametvā taṃ ācikkhati deseti paññapeti paṭṭhapeti vivarati vibhajati uttānīkaroti.

kiñ'ca, bhikkhave, loke lokadhammo, taṃ tathāgato abhisambujjhati abhisameti, abhisambujjhitvā abhisametvā ācikkhati deseti paññapeti paṭṭhapeti vivarati vibhajati uttānīkaroti? rūpaṃ, bhikkhave, loke lokadhammo taṃ tathāgato abhisambujjhati abhisameti. abhisambujjhitvā abhisametvā ācikkhati deseti paññapeti paṭṭhapeti vivarati vibhajati uttānīkaroti.

yo, bhikkhave, tathāgatena evaṃ ācikkhiyamāne desiyamāne paññapiyamāne paṭṭhapiyamāne vivariyamāne vibhajiyamāne uttānīkariyamāne na jānāti na passati tam'ahaṃ, bhikkhave, bālaṃ puthujjanaṃ andhaṃ acakkhukaṃ ajānantaṃ apassantaṃ kin'ti karomi!

 vedanā, bhikkhave, loke lokadhammo … saññā, bhikkhave… saṅkhārā, bhikkhave… viññāṇaṃ, bhikkhave, loke lokadhammo taṃ tathāgato abhisambujjhati abhisameti. abhisambujjhitvā abhisametvā ācikkhati deseti paññapeti paṭṭhapeti vivarati vibhajati uttānīkaroti.

yo, bhikkhave, tathāgatena evaṃ ācikkhiyamāne desiyamāne paññapiyamāne paṭṭhapiyamāne vivariyamāne vibhajiyamāne uttānīkariyamāne na jānāti na passati tam'ahaṃ, bhikkhave, bālaṃ puthujjanaṃ andhaṃ acakkhukaṃ ajānantaṃ apassantaṃ kin'ti karomi!

seyyathā'pi, bhikkhave, uppalaṃ vā padumaṃ vā puṇḍarīkaṃ vā udake jātaṃ udake saṃvaḍḍhaṃ udakā accuggamma ṭhāti anupalittaṃ udakena, evam'eva kho, bhikkhave, tathāgato loke jāto loke saṃvaḍḍho lokaṃ abhibhuyya viharati anupalitto lokenā'ti.

sn22.95 pheṇapiṇḍūpamasuttaṃ

ekaṃ samayaṃ bhagavā ayujjhāyaṃ viharati gaṅgāya nadiyā tīre. tatra kho bhagavā bhikkhū āmantesi,

seyyathā'pi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. tam'enaṃ cakkhumā puriso passeyya nijjhāyeyya yoniso upaparikkheyya. tassa taṃ passato nijjhāyato yoniso upaparikkhato rittakaññ'eva khāyeyya, tucchakaññ'eva khāyeyya, asārakaññ'eva khāyeyya. kiñ'hi siyā, bhikkhave, pheṇapiṇḍe sāro? 

evam'eva kho, bhikkhave, yaṃ  kiñci rūpaṃ atīt'ānāgatapaccuppannaṃ … yaṃ dūre santike vā taṃ bhikkhu passati nijjhāyati yoniso upaparikkhati. tassa taṃ passato nijjhāyato yoniso upaparikkhato rittakaññ'eva khāyati, tucchakaññ'eva khāyati, asārakaññ'eva khāyati. kiñ'hi siyā, bhikkhave, rūpe sāro?

seyyathā'pi, bhikkhave, saradasamaye thullaphusitake deve vassante udake udakapubbuḷaṃ uppajjati c'eva nirujjhati ca. tam'enaṃ cakkhumā puriso passeyya nijjhāyeyya yoniso upaparikkheyya. tassa taṃ passato nijjhāyato yoniso upaparikkhato rittakaññ'eva khāyeyya, tucchakaññ'eva khāyeyya, asārakaññ'eva khāyeyya. kiñ'hi siyā, bhikkhave, udakapubbuḷe sāro? 

evam'eva kho, bhikkhave, yā kāci vedanā atītānāgatapaccuppannā … yā dūre santike vā taṃ bhikkhu passati nijjhāyati yoniso upaparikkhati. tassa taṃ passato nijjhāyato yoniso upaparikkhato rittakaññ'eva khāyati, tucchakaññ'eva khāyati, asārakaññ'eva khāyati. kiñ'hi siyā, bhikkhave, vedanāya sāro?

seyyathā'pi, bhikkhave, gimhānaṃ pacchime māse ṭhite majjh'anhike kāle marīcikā phandati. tam'enaṃ cakkhumā puriso passeyya nijjhāyeyya yoniso upaparikkheyya. tassa taṃ passato nijjhāyato yoniso upaparikkhato rittakaññ'eva khāyeyya, tucchakaññ'eva khāyeyya … kiñ'hi siyā, bhikkhave, marīcikāya sāro? 

evam'eva kho, bhikkhave, yā kāci saññā atītānāgatapaccuppannā … yā dūre santike vā taṃ bhikkhu passati nijjhāyati yoniso upaparikkhati. tassa taṃ passato nijjhāyato yoniso upaparikkhato rittakaññ'eva khāyati, tucchakaññ'eva khāyati, asārakaññ'eva khāyati. kiñ'hi siyā, bhikkhave, saññāya sāro?


seyyathā'pi, bhikkhave, puriso sār'atthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya. so tattha passeyya mahantaṃ kadalikkhandhaṃ ujuṃ navaṃ akukkukajātaṃ. tam'enaṃ mūle chindeyya, mūle chetvā agge chindeyya, agge chetvā pattavaṭṭiṃ vinibbhujeyya. so tassa pattavaṭṭiṃ vinibbhujanto pheggum'pi n'ādhigaccheyya, kuto sāraṃ! tam'enaṃ cakkhumā puriso passeyya nijjhāyeyya yoniso upaparikkheyya. tassa taṃ passato nijjhāyato yoniso upaparikkhato rittakaññ'eva khāyeyya, tucchakaññ'eva khāyeyya, asārakaññ'eva khāyeyya. kiñ'hi siyā, bhikkhave, kadalikkhandhe sāro? 

evam'eva kho, bhikkhave, ye keci saṅkhārā atītānāgatapaccuppannā … ye dūre santike vā taṃ bhikkhu passati nijjhāyati yoniso upaparikkhati. tassa taṃ passato nijjhāyato yoniso upaparikkhato rittakaññ'eva khāyati, tucchakaññ'eva khāyati, asārakaññ'eva khāyati. kiñ'hi siyā, bhikkhave, saṅkhāresu sāro?

seyyathā'pi, bhikkhave, māyākāro vā māyākār'antevāsī vā catumahāpathe m'āyaṃ vidaṃseyya. tam'enaṃ cakkhumā puriso passeyya nijjhāyeyya yoniso upaparikkheyya. tassa taṃ passato nijjhāyato yoniso upaparikkhato rittakaññ'eva khāyeyya, tucchakaññ'eva khāyeyya, asārakaññ'eva khāyeyya. kiñ'hi siyā, bhikkhave, māyāya sāro? 

evam'eva kho, bhikkhave, yaṃ  kiñci viññāṇaṃ atīt'ānāgatapaccuppannaṃ … yaṃ dūre santike vā, taṃ bhikkhu passati nijjhāyati yoniso upaparikkhati. tassa taṃ passato nijjhāyato yoniso upaparikkhato rittakaññ'eva khāyati, tucchakaññ'eva khāyati, asārakaññ'eva khāyati. kiñ'hi siyā, bhikkhave, viññāṇe sāro?

evaṃ passaṃ, bhikkhave, sutavā ariyasāvako rūpasmim'pi nibbindati, vedanāya'pi… saññāya'pi… saṅkhāresu'pi … viññāṇasmim'pi nibbindati. nibbindaṃ virajjati, virāgā vimuccati. vimuttasmiṃ vimuttam'iti ñāṇaṃ hoti … n'āparaṃ itthattāyā'ti pajānātiti.

sn22.102 aniccasaññāsuttaṃ

aniccasaññā, bhikkhave, bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati.

seyyathā'pi, bhikkhave, saradasamaye kassako mahānaṅgalena kasanto sabbāni mūlasantānakāni sampadālento kasati, evam'eva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati.


seyyathā'pi, bhikkhave, yā kāci tārakarūpānaṃ pabhā, sabbā tā candimappabhāya kalaṃ n'āgghanti soḷasiṃ, candappabhā tāsaṃ aggam'akkhāyati, evam'eva kho, bhikkhave, aniccasaññā … sabbaṃ asmimānaṃ samūhanati.

seyyathā'pi, bhikkhave, saradasamaye viddhe vigatavalāhake deve ādicco nabhaṃ abbhussakkamāno, sabbaṃ ākāsagataṃ tamagataṃ abhivihacca bhāsate ca tapate ca virocate ca, evam'eva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati.

kathaṃ bhāvitā ca, bhikkhave, aniccasaññā kathaṃ bahulīkatā sabbaṃ kāmarāgaṃ pariyādiyati … sabbaṃ asmimānaṃ samūhanati? iti rūpaṃ, iti rūpassa samudayo, iti rūpassa atthaṅ'gamo, iti vedanā… iti saññā… iti saṅkhārā… iti viññāṇaṃ, iti viññāṇassa samudayo, iti viññāṇassa atthaṅ'gamo'ti, evaṃ bhāvitā kho, bhikkhave, aniccasaññā evaṃ bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanatīti.
