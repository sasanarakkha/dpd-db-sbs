sn45.2 upaḍḍhasuttaṃ

ekaṃ samayaṃ bhagavā sakyesu viharati nagarakaṃ nāma sakyānaṃ nigamo. atha kho āyasmā ānando yena bhagavā ten'upasaṅkami, upasaṅkamitvā bhagavantaṃ abhivādetvā ekam'antaṃ nisīdi. ekam'antaṃ nisinno kho āyasmā ānando bhagavantaṃ etadavoca, upaḍḍham'idaṃ, bhante, brahmacariyaṃ, yadidaṃ, kalyāṇamittatā kalyāṇasahāyatā kalyāṇasampavaṅkatā'ti.

mā h'evaṃ, ānanda, mā h'evaṃ, ānanda! sakalam'ev'idaṃ, ānanda, brahmacariyaṃ, yadidaṃ, kalyāṇamittatā kalyāṇasahāyatā kalyāṇasampavaṅkatā. kalyāṇamittass'etaṃ, ānanda, bhikkhuno pāṭikaṅkhaṃ kalyāṇasahāyassa kalyāṇasampavaṅkassa, ariyaṃ aṭṭh'aṅgikaṃ maggaṃ bhāvessati, ariyaṃ aṭṭh'aṅgikaṃ maggaṃ bahulīkarissati.

kathañ'c'ānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭh'aṅgikaṃ maggaṃ bhāveti, ariyaṃ aṭṭh'aṅgikaṃ maggaṃ bahulīkaroti? idh'ānanda, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, sammāsaṅkappaṃ bhāveti vivekanissitaṃ … sammāvācaṃ bhāveti … sammākammantaṃ bhāveti … sammāājīvaṃ bhāveti … sammāvāyāmaṃ bhāveti … sammāsatiṃ bhāveti … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. evaṃ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭh'aṅgikaṃ maggaṃ bhāveti, ariyaṃ aṭṭh'aṅgikaṃ maggaṃ bahulīkaroti.

tadaminā'p'etaṃ, ānanda, pariyāyena veditabbaṃ yathā sakalam'ev'idaṃ brahmacariyaṃ, yadidaṃ, kalyāṇamittatā kalyāṇasahāyatā kalyāṇasampavaṅkatā. mamañ'hi, ānanda, kalyāṇamittaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokaparidevadukkhadomanassupāyāsadhammā sattā soka-parideva-dukkha-domanass'upāyāsehi parimuccanti. iminā kho etaṃ, ānanda, pariyāyena veditabbaṃ yathā sakalam'ev'idaṃ brahmacariyaṃ, yadidaṃ, kalyāṇamittatā kalyāṇasahāyatā kalyāṇasampavaṅkatā'ti.

sn45.5 kimatthiyasuttaṃ


atha kho sambahulā bhikkhū yena bhagavā ten'upasaṅkamiṃsu … ekam'antaṃ nisīdiṃsu. ekam'antaṃ nisinnā kho te bhikkhū bhagavantaṃ etadavocuṃ, idha no, bhante, aññatitthiyā paribbājakā amhe evaṃ pucchanti, kim'atthiyaṃ, āvuso, samaṇe gotame brahmacariyaṃ vussatī'ti? evaṃ puṭṭhā mayaṃ, bhante, tesaṃ aññatitthiyānaṃ paribbājakānaṃ evaṃ byākaroma, dukkhassa kho, āvuso, pariññ'atthaṃ bhagavati brahmacariyaṃ vussatī'ti.

kacci mayaṃ, bhante, evaṃ puṭṭhā evaṃ byākaramānā vuttavādino c'eva bhagavato homa, na ca bhagavantaṃ abhūtena abbhācikkhāma, dhammassa c'ānudhammaṃ byākaroma, na ca koci sahadhammiko vād'ānuvādo gārayhaṃ ṭhānaṃ āgacchatī'ti?

2. taggha tumhe, bhikkhave, evaṃ puṭṭhā evaṃ byākaramānā vuttavādino c'eva me hotha, na ca maṃ abhūtena abbhācikkhatha, dhammassa c'ānudhammaṃ byākarotha, na ca koci sahadhammiko vād'ānuvādo gārayhaṃ ṭhānaṃ āgacchati. dukkhassa hi pariññ'atthaṃ mayi brahmacariyaṃ vussati.

sace vo, bhikkhave, aññatitthiyā paribbājakā evaṃ puccheyyuṃ, atthi pan'āvuso, maggo, atthi paṭipadā etassa dukkhassa pariññāyā'ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha, atthi kho, āvuso, maggo, atthi paṭipadā etassa dukkhassa pariññāyā'ti.

katamo ca, bhikkhave, maggo, katamā paṭipadā etassa dukkhassa pariññāyā'ti? ayam'eva ariyo aṭṭh'aṅgiko maggo, seyyath'idaṃ, sammādiṭṭhi … sammāsamādhi. ayaṃ, bhikkhave, maggo, ayaṃ paṭipadā etassa dukkhassa pariññāyā'ti. evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā'ti.

sn45.8 vibhaṅgasuttaṃ

ariyaṃ vo, bhikkhave, aṭṭh'aṅgikaṃ maggaṃ desessāmi vibhajissāmi. taṃ suṇātha, sādhukaṃ manasi karotha, bhāsissāmī'ti. evaṃ, bhante'ti kho te bhikkhū bhagavato paccassosuṃ. bhagavā etadavoca

katamo ca, bhikkhave, ariyo aṭṭh'aṅgiko maggo? seyyath'idaṃ, sammādiṭṭhi … sammāsamādhi.

katamā ca, bhikkhave, sammādiṭṭhi? yaṃ kho, bhikkhave, dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ, ayaṃ vuccati, bhikkhave, sammādiṭṭhi.

katamo ca, bhikkhave, sammāsaṅkappo? yo kho, bhikkhave, nekkhammasaṅkappo, abyāpādasaṅkappo, avihiṃsāsaṅkappo, ayaṃ vuccati, bhikkhave, sammāsaṅkappo.

katamā ca, bhikkhave, sammāvācā? yā kho, bhikkhave, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī, ayaṃ vuccati, bhikkhave, sammāvācā.

katamo ca, bhikkhave, sammākamm'anto? yā kho, bhikkhave, pāṇ'ātipātā veramaṇī, adinn'ādānā veramaṇī, abrahmacariyā veramaṇī, ayaṃ vuccati, bhikkhave, sammākamm'anto.

katamo ca, bhikkhave, sammāājīvo? idha, bhikkhave, ariyasāvako micchāājīvaṃ pahāya sammāājīvena jīvitaṃ kappeti, ayaṃ vuccati, bhikkhave, sammāājīvo.

katamo ca, bhikkhave, sammāvāyāmo? idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti … anuppannānaṃ kusalānaṃ dhammānaṃ uppādāya chandaṃ janeti … uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati, ayaṃ vuccati, bhikkhave, sammāvāyāmo.

katamā ca, bhikkhave, sammāsati? idha, bhikkhave, bhikkhu kāye kāy'ānupassī viharati ātāpī sampajāno satimā, vineyya loke abhijjhādomanassaṃ, vedanāsu vedan'ānupassī viharati ātāpī sampajāno satimā, vineyya loke abhijjhādomanassaṃ, citte citt'ānupassī viharati ātāpī sampajāno satimā, vineyya loke abhijjhādomanassaṃ, dhammesu dhamm'ānupassī viharati ātāpī sampajāno satimā, vineyya loke abhijjhādomanassaṃ, ayaṃ vuccati, bhikkhave, sammāsati.

katamo ca, bhikkhave, sammāsamādhi? idha, bhikkhave, bhikkhu vivicc'eva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. 

vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. 

pītiyā ca virāgā upekkhako ca viharati sato ca sampajāno, sukhañ'ca kāyena paṭisaṃvedeti, yaṃ taṃ ariyā ācikkhanti, upekkhako satimā sukhavihārī'ti tatiyaṃ jhānaṃ upasampajja viharati. 

sukhassa ca pahānā dukkhassa ca pahānā pubb'eva somanassadomanassānaṃ atthaṅ'gamā adukkham'asukhaṃ upekkhāsatipārisuddhiṃ catutthaṃ jhānaṃ upasampajja viharati, ayaṃ vuccati, bhikkhave, sammāsamādhī'ti.

sn45.24 dutiyapaṭipadāsuttaṃ

gihino v'āhaṃ, bhikkhave, pabbajitassa vā micchāpaṭipadaṃ na vaṇṇemi. gihi vā, bhikkhave, pabbajito vā micchāpaṭipanno micchāpaṭipatt'ādhikaraṇahetu n'ārādhako hoti ñāyaṃ dhammaṃ kusalaṃ.

katamā ca, bhikkhave, micchāpaṭipadā? seyyath'idaṃ, micchādiṭṭhi … micchāsamādhi. ayaṃ vuccati, bhikkhave, micchāpaṭipadā. gihino v'āhaṃ, bhikkhave, pabbajitassa vā micchāpaṭipadaṃ na vaṇṇemi. gihi vā, bhikkhave, pabbajito vā micchāpaṭipanno micchāpaṭipatt'ādhikaraṇahetu n'ārādhako hoti ñāyaṃ dhammaṃ kusalaṃ.

gihino v'āhaṃ, bhikkhave, pabbajitassa vā sammāpaṭipadaṃ vaṇṇemi. gihi vā, bhikkhave, pabbajito vā sammāpaṭipanno sammāpaṭipatt'ādhikaraṇahetu ārādhako hoti ñāyaṃ dhammaṃ kusalaṃ.

katamā ca, bhikkhave, sammāpaṭipadā? seyyath'idaṃ, sammādiṭṭhi … sammāsamādhi. ayaṃ vuccati, bhikkhave, sammāpaṭipadā. gihino v'āhaṃ, bhikkhave, pabbajitassa vā sammāpaṭipadaṃ vaṇṇemi. gihi vā, bhikkhave, pabbajito vā sammāpaṭipanno sammāpaṭipatt'ādhikaraṇahetu ārādhako hoti ñāyaṃ dhammaṃ kusalan'ti.

sn45.56 kalyāṇamittasuttaṃ


sūriyassa, bhikkhave, udayato etaṃ pubbaṅ'gamaṃ etaṃ pubbanimittaṃ, yadidaṃ, aruṇ'uggaṃ, evam'eva kho, bhikkhave, bhikkhuno ariyassa aṭṭh'aṅgikassa maggassa uppādāya etaṃ pubbaṅ'gamaṃ etaṃ pubbanimittaṃ, yadidaṃ, kalyāṇamittatā. kalyāṇamittass'etaṃ, bhikkhave, bhikkhuno pāṭikaṅkhaṃ, ariyaṃ aṭṭh'aṅgikaṃ maggaṃ bhāvessati, ariyaṃ aṭṭh'aṅgikaṃ maggaṃ bahulīkarissati.

kathañ'ca, bhikkhave, bhikkhu kalyāṇamitto ariyaṃ aṭṭh'aṅgikaṃ maggaṃ bhāveti, ariyaṃ aṭṭh'aṅgikaṃ maggaṃ bahulīkaroti? idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. evaṃ kho, bhikkhave, bhikkhu kalyāṇamitto ariyaṃ aṭṭh'aṅgikaṃ maggaṃ bhāveti, ariyaṃ aṭṭh'aṅgikaṃ maggaṃ bahulīkarotī'ti.

sn45.91 paṭhamapācīnaninnasuttaṃ 

seyyathā'pi, bhikkhave, gaṅgā nadī pācīnaninnā pācīnapoṇā pācīnapabbhārā, evam'eva kho, bhikkhave, bhikkhu ariyaṃ aṭṭh'aṅgikaṃ maggaṃ bhāvento ariyaṃ aṭṭh'aṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro.

kathañ'ca, bhikkhave, bhikkhu ariyaṃ aṭṭh'aṅgikaṃ maggaṃ bhāvento ariyaṃ aṭṭh'aṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro? idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. evaṃ kho, bhikkhave, bhikkhu ariyaṃ aṭṭh'aṅgikaṃ maggaṃ bhāvento ariyaṃ aṭṭh'aṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāroti.

sn45.103 paṭhamapācīnaninnasuttaṃ

kathañ'ca, bhikkhave, bhikkhu ariyaṃ aṭṭh'aṅgikaṃ maggaṃ bhāvento ariyaṃ aṭṭh'aṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro? idha, bhikkhave, bhikkhu sammādiṭṭhiṃ bhāveti rāgavinayapariyosānaṃ dosavinayapariyosānaṃ mohavinayapariyosānaṃ … sammāsamādhiṃ bhāveti rāgavinayapariyosānaṃ dosavinayapariyosānaṃ mohavinayapariyosānaṃ. evaṃ kho, bhikkhave, bhikkhu ariyaṃ aṭṭh'aṅgikaṃ maggaṃ bhāvento ariyaṃ aṭṭh'aṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāroti.

sn45.160 nadīsuttaṃ

seyyathā'pi, bhikkhave, gaṅgā nadī pācīnaninnā pācīnapoṇā pācīnapabbhārā. atha mahājanakāyo āgaccheyya kuddāla-piṭakaṃ ādāya, mayaṃ imaṃ gaṅgaṃ nadiṃ pacchāninnaṃ karissāma pacchāpoṇaṃ pacchāpabbhāran'ti. taṃ kiṃ maññatha, bhikkhave, api nu so mahājanakāyo gaṅgaṃ nadiṃ pacchāninnaṃ kareyya pacchāpoṇaṃ pacchāpabbhāranti?

no h'etaṃ, bhante. taṃ kissa hetu? gaṅgā, bhante, nadī pācīnaninnā pācīnapoṇā pācīnapabbhārā. sā na sukarā pacchāninnaṃ kātuṃ pacchāpoṇaṃ pacchāpabbhāraṃ. yāva'd'eva pana so mahājanakāyo kilamathassa vighātassa bhāgī assā'ti.

evam'eva kho, bhikkhave, bhikkhuṃ ariyaṃ aṭṭh'aṅgikaṃ maggaṃ bhāventaṃ ariyaṃ aṭṭh'aṅgikaṃ maggaṃ bahulīkarontaṃ rājāno vā rājamahāmattā vā mittā vā amaccā vā ñātī vā ñātisālohitā vā bhogehi abhihaṭṭhuṃ pavāreyyuṃ, eh'ambho purisa, kiṃ te ime kāsāvā anudahanti, kiṃ muṇḍo kapālam'anusaṃcarasi! ehi, hīnāy'āvattitvā bhoge ca bhuñjassu, puññāni ca karohī'ti.

so vata, bhikkhave, bhikkhu ariyaṃ aṭṭh'aṅgikaṃ maggaṃ bhāvento ariyaṃ aṭṭh'aṅgikaṃ maggaṃ bahulīkaronto sikkhaṃ paccakkhāya hīnāyāvattissatīti, n'etaṃ ṭhānaṃ vijjati. taṃ kissa hetu? yañ'hi taṃ, bhikkhave, cittaṃ dīgharattaṃ vivekaninnaṃ vivekapoṇaṃ vivekapabbhāraṃ taṃ vata hīnāyāvattissatīti, n'etaṃ ṭhānaṃ vijjati.

kathañ'ca, bhikkhave, bhikkhu ariyaṃ aṭṭh'aṅgikaṃ maggaṃ bhāveti ariyaṃ aṭṭh'aṅgikaṃ maggaṃ bahulīkaroti? idha, bhikkhave, bhikkhu sammādiṭṭhiṃ bhāveti vivekanissitaṃ … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … evaṃ kho, bhikkhave, bhikkhu ariyaṃ aṭṭh'aṅgikaṃ maggaṃ bhāveti, ariyaṃ aṭṭh'aṅgikaṃ maggaṃ bahulīkarotī'ti.
