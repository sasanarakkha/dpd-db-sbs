sn35.24 pahānasuttaṃ

sabbappahānāya vo, bhikkhave, dhammaṃ desessāmi. taṃ suṇātha. katamo ca, bhikkhave, sabbappahānāya dhammo? cakkhuṃ, bhikkhave, pahātabbaṃ, rūpā pahātabbā, cakkhuviññāṇaṃ pahātabbaṃ, cakkhusamphasso pahātabbo, yam'p'idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi pahātabbaṃ.

sotaṃ pahātabbaṃ … ghānaṃ pahātabbaṃ … jivhā pahātabbā … kāyo pahātabbo … mano pahātabbo, dhammā pahātabbā, manoviññāṇaṃ
pahātabbaṃ, manosamphasso pahātabbo, yam'p'idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi pahātabbaṃ. ayaṃ kho, bhikkhave, sabbappahānāya dhammo'ti.


sn35.28 ādittasuttaṃ


ekaṃ samayaṃ bhagavā gayāyaṃ viharati gayāsīse saddhiṃ bhikkhusahassena. tatra kho bhagavā bhikkhū āmantesi: sabbaṃ, bhikkhave, ādittaṃ. kiñ'ca, bhikkhave, sabbaṃ ādittaṃ? cakkhuṃ, bhikkhave, ādittaṃ, rūpā ādittā, cakkhuviññāṇaṃ ādittaṃ, cakkhusamphasso āditto, yam'p'idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi ādittaṃ.


kena ādittaṃ? rāg'agginā, dos'agginā, moh'agginā ādittaṃ, jātiyā jarāya
maraṇena sokehi paridevehi dukkhehi domanassehi upāyāsehi ādittan'ti vadāmi.
…

mano āditto, dhammā ādittā, manoviññāṇaṃ ādittaṃ, manosamphasso
āditto, yam'p'idaṃ manosamphassapaccayā uppajjati vedayitaṃ sukhaṃ vā
dukkhaṃ vā adukkham'asukhaṃ vā tam'pi ādittaṃ. kena ādittaṃ? rāg'agginā, dos'agginā, moh'agginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan'ti vadāmi.

evaṃ passaṃ, bhikkhave, sutavā ariyasāvako cakkhusmimpi nibbindati,
rūpesupi nibbindati, cakkhuviññāṇepi nibbindati, cakkhusamphassepi
nibbindati, yam'p'idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati … yam'p'idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tasmim'pi nibbindati.

nibbindaṃ virajjati. virāgā vimuccati. vimuttasmiṃ vimuttam'iti ñāṇaṃ
hoti. khīṇā jāti, vusitaṃ brahmacariyaṃ, kataṃ karaṇīyaṃ, n'āparaṃ
itthattāyā'ti pajānātī'ti.

idam'avoca bhagavā. attamanā te bhikkhū bhagavato bhāsitaṃ abhinanduṃ. imasmiñ'ca pana veyyākaraṇasmiṃ bhaññamāne tassa bhikkhusahassassa anupādāya āsavehi cittāni vimucciṃsū ti.


sn35.53 avijjāpahānasuttaṃ


atha kho aññataro bhikkhu yena bhagavā ten'upasaṅkami. upasaṅkamitvā
bhagavantaṃ abhivādetvā ekam'antaṃ nisīdi. ekam'antaṃ nisinno kho so
bhikkhu bhagavantaṃ etadavoca: kathaṃ nu kho, bhante, jānato kathaṃ
passato avijjā pahīyati, vijjā uppajjatī'ti?

cakkhuṃ kho, bhikkhu, aniccato jānato passato avijjā pahīyati, vijjā uppajjati. rūpe aniccato jānato passato avijjā pahīyati, vijjā uppajjati. cakkhuviññāṇaṃ aniccato jānato passato avijjā pahīyati, vijjā uppajjati. cakkhusamphassaṃ aniccato jānato passato avijjā pahīyati, vijjā uppajjati. yam'p'idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi aniccato jānato passato avijjā pahīyati, vijjā uppajjati….

manaṃ aniccato jānato passato avijjā pahīyati, vijjā uppajjati. dhamme
aniccato jānato passato avijjā pahīyati, vijjā uppajjati. manoviññāṇaṃ aniccato jānato passato avijjā pahīyati, vijjā uppajjati. manosamphassaṃ aniccato jānato passato avijjā pahīyati, vijjā uppajjati. yam'p'idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi aniccato jānato passato avijjā pahīyati, vijjā uppajjati. evaṃ kho, bhikkhu, jānato evaṃ passato avijjā pahīyati, vijjā uppajjatī'ti.

sn35.60 sabbupādānapariññāsuttaṃ


sabb'upādānapariññāya vo, bhikkhave, dhammaṃ desessāmi. taṃ suṇātha. katamo ca, bhikkhave, sabb'upādānapariññāya dhammo? cakkhuñ'ca paṭicca rūpe ca uppajjati cakkhuviññāṇaṃ. tiṇṇaṃ saṅgati phasso. phassapaccayā vedanā. evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, vedanāya'pi nibbindati. nibbindaṃ virajjati. virāgā vimuccati. vimokkhā pariññātaṃ me upādānan'ti pajānāti….

manañ'ca paṭicca dhamme ca uppajjati manoviññāṇaṃ. tiṇṇaṃ saṅgati
phasso. phassapaccayā vedanā. evaṃ passaṃ, bhikkhave, sutavā ariyasāvako manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, vedanāya'pi nibbindati. nibbindaṃ virajjati. virāgā vimuccati. vimokkhā pariññātaṃ me upādānan'ti pajānāti. ayaṃ kho, bhikkhave, sabb'upādānapariññāya dhammo'ti.

sn35.70 upavāṇasandiṭṭhikasuttaṃ


atha kho āyasmā upavāṇo yena bhagavā ten'upasaṅkami…. ekam'antaṃ
nisinno kho āyasmā upavāṇo bhagavantaṃ etadavoca: sandiṭṭhiko dhammo, sandiṭṭhiko dhammo'ti, bhante, vuccati. kittāvatā nu kho, bhante, sandiṭṭhiko dhammo hoti, akāliko ehipassiko opanayiko paccattaṃ veditabbo viññūhī'ti?

idha pana, upavāṇa, bhikkhu cakkhunā rūpaṃ disvā rūpappaṭisaṃvedī ca hoti rūparāgappaṭisaṃvedī ca, santañ'ca ajjhattaṃ rūpesu rāgaṃ atthi me ajjhattaṃ rūpesu rāgoti pajānāti. yaṃ taṃ, upavāṇa, bhikkhu cakkhunā rūpaṃ disvā rūpappaṭisaṃvedī ca hoti rūparāgappaṭisaṃvedī ca, santañ'ca ajjhattaṃ rūpesu rāgaṃ atthi me ajjhattaṃ rūpesu rāgoti pajānāti, evam'pi kho, upavāṇa, sandiṭṭhiko dhammo hoti akāliko ehipassiko opanayiko paccattaṃ veditabbo viññūhī ti.

puna caparaṃ, upavāṇa, bhikkhu manasā dhammaṃ viññāya
dhammappaṭisaṃvedī ca hoti dhammarāgappaṭisaṃvedī ca, santañ'ca ajjhattaṃ dhammesu rāgaṃ atthi me ajjhattaṃ dhammesu rāgoti pajānāti. yaṃ taṃ, upavāṇa, bhikkhu manasā dhammaṃ viññāya dhammappaṭisaṃvedī ca hoti dhammarāgappaṭisaṃvedī ca, santañ'ca ajjhattaṃ dhammesu rāgaṃ atthi me ajjhattaṃ dhammesu rāgoti pajānāti, evam'pi kho, upavāṇa, sandiṭṭhiko dhammo hoti … paccattaṃ veditabbo viññūhī'ti

idha pana, upavāṇa, bhikkhu cakkhunā rūpaṃ disvā rūpappaṭisaṃvedī ca hoti, no ca rūparāgappaṭisaṃvedī. asantañ'ca ajjhattaṃ rūpesu rāgaṃ n'atthi me ajjhattaṃ rūpesu rāgoti pajānāti. yaṃ taṃ, upavāṇa, bhikkhu cakkhunā rūpaṃ disvā rūpappaṭisaṃvedī kho hoti, no ca rūparāgappaṭisaṃvedī, asantañ'ca ajjhattaṃ rūpesu rāgaṃ n'atthi me ajjhattaṃ rūpesu rāgoti pajānāti, evam'pi kho, upavāṇa, sandiṭṭhiko dhammo hoti, akāliko ehipassiko opanayiko paccattaṃ veditabbo viññūhī….

puna caparaṃ, upavāṇa, bhikkhu manasā dhammaṃ viññāya dhammappaṭisaṃvedī kho hoti, no ca dhammarāgappaṭisaṃvedī, asantañ'ca ajjhattaṃ dhammesu rāgaṃ n'atthi me ajjhattaṃ dhammesu rāgoti pajānāti. yaṃ taṃ, upavāṇa, bhikkhu manasā dhammaṃ viññāya dhammappaṭisaṃvedī kho hoti, no ca dhammarāgappaṭisaṃvedī, asantañ'ca ajjhattaṃ dhammesu rāgaṃ n'atthi me ajjhattaṃ dhammesu rāgoti pajānāti, evam'pi kho, upavāṇa, sandiṭṭhiko dhammo hoti, akāliko ehipassiko opanayiko paccattaṃ veditabbo viññūhī'ti.

sn35.85 suññatalokasuttaṃ


atha kho āyasmā ānando … bhagavantaṃ etadavoca: suñño loko, suñño
loko'ti, bhante, vuccati. kittāvatā nu kho, bhante, suñño loko'ti vuccatī'ti?

yasmā ca kho, ānanda, suññaṃ attena vā attaniyena vā tasmā suñño loko'ti vuccati. kiñ'ca, ānanda, suññaṃ attena vā attaniyena vā? cakkhu kho, ānanda, suññaṃ attena vā attaniyena vā. rūpā suññā attena vā attaniyena vā. cakkhuviññāṇaṃ suññaṃ attena vā attaniyena vā. cakkhusamphasso suñño attena vā attaniyena vā….

yam'p'idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkham'asukhaṃ vā tam'pi suññaṃ attena vā attaniyena vā. yasmā ca kho, ānanda, suññaṃ attena vā attaniyena vā, tasmā suñño loko'ti vuccatī'ti.

sn35.93 dutiyadvayasuttaṃ


dvayaṃ, bhikkhave, paṭicca viññāṇaṃ sambhoti. kathañ'ca, bhikkhave,
dvayaṃ paṭicca viññāṇaṃ sambhoti?

cakkhuñ'ca paṭicca rūpe ca uppajjati cakkhuviññāṇaṃ. cakkhu aniccaṃ
vipariṇāmi aññathābhāvi. rūpā aniccā vipariṇāmino aññathābhāvino.
itth'etaṃ dvayaṃ calañ'c'eva byathañ'ca aniccaṃ vipariṇāmi aññathābhāvi.

cakkhuviññāṇaṃ aniccaṃ vipariṇāmi aññathābhāvi. yo'pi hetu yo'pi paccayo cakkhuviññāṇassa uppādāya, so'pi hetu so'pi paccayo anicco vipariṇāmī aññathābhāvī. aniccaṃ kho pana, bhikkhave, paccayaṃ paṭicca uppannaṃ cakkhuviññāṇaṃ kuto niccaṃ bhavissati?

yā kho, bhikkhave, imesaṃ tiṇṇaṃ dhammānaṃ saṅgati sannipāto samavāyo, ayaṃ vuccati cakkhusamphasso. cakkhusamphasso'pi anicco vipariṇāmī aññathābhāvī. yo'pi hetu yo'pi paccayo cakkhusamphassassa uppādāya, so'pi hetu so'pi paccayo anicco vipariṇāmī aññathābhāvī. aniccaṃ kho pana, bhikkhave, paccayaṃ paṭicca uppanno cakkhusamphasso kuto nicco bhavissati?

phuṭṭho, bhikkhave, vedeti, phuṭṭho ceteti, phuṭṭho sañjānāti. itth'ete'pi
dhammā calā c'eva byathā ca aniccā vipariṇāmino aññathābhāvino….

manañ'ca paṭicca dhamme ca uppajjati manoviññāṇaṃ. mano anicco vipariṇāmī aññathābhāvī. dhammā aniccā vipariṇāmino aññathābhāvino….
phuṭṭho, bhikkhave, vedeti, phuṭṭho ceteti, phuṭṭho sañjānāti. itth'ete'pi dhammā calā c'eva byathā ca aniccā vipariṇāmino aññathābhāvino. evaṃ kho, bhikkhave, dvayaṃ paṭicca viññāṇaṃ sambhotīti.

sn35.118 sakkapañhasuttaṃ

ekaṃ samayaṃ bhagavā rājagahe viharati gijjhakūṭe pabbate. atha kho sakko devānam'indo yena bhagavā ten'upasaṅkami. upasaṅkamitvā bhagavantaṃ abhivādetvā ekam'antaṃ aṭṭhāsi. ekam'antaṃ ṭhito kho sakko devānam'indo bhagavantaṃ etadavoca:

ko nu kho, bhante, hetu, ko paccayo yena-m-idh'ekacce sattā diṭṭh'eva dhamme no parinibbāyanti? ko pana, bhante, hetu, ko paccayo yena-m-idh'ekacce sattā diṭṭh'eva dhamme parinibbāyantī'ti?

santi kho, devānam'inda, cakkhuviññeyyā rūpā iṭṭhā kantā manāpā piyarūpā kām'ūpasaṃhitā rajanīyā. tañ'ce bhikkhu abhinandati abhivadati ajjhosāya tiṭṭhati, tassa taṃ abhinandato abhivadato ajjhosāya tiṭṭhato tan'nissitaṃ viññāṇaṃ hoti tadupādānaṃ. saupādāno, devānam'inda, bhikkhu no parinibbāyati….

santi kho, devānam'inda, manoviññeyyā dhammā iṭṭhā kantā manāpā
piyarūpā kām'ūpasaṃhitā rajanīyā. tañ'ce bhikkhu abhinandati abhivadati
ajjhosāya tiṭṭhati, tassa taṃ abhinandato abhivadato ajjhosāya tiṭṭhato
tan'nissitaṃ viññāṇaṃ hoti tadupādānaṃ. saupādāno, devānam'inda, bhikkhu no parinibbāyati. ayaṃ kho, devānam'inda, hetu, ayaṃ paccayo yena-m-idh'ekacce sattā diṭṭh'eva dhamme no parinibbāyanti.

santi ca kho, devānam'inda, cakkhuviññeyyā rūpā … manoiññeyyā dhammā iṭṭhā kantā manāpā piyarūpā kām'ūpasaṃhitā rajanīyā. tañ'ce bhikkhu n'ābhinandati n'ābhivadati n'ājjhosāya tiṭṭhati, tassa taṃ anabhinandato anabhivadato anajjhosāya tiṭṭhato na tan'nissitaṃ viññāṇaṃ hoti na tadupādānaṃ. anupādāno, devānam'inda, bhikkhu parinibbāyati. ayaṃ kho, devānam'inda, hetu, ayaṃ paccayo yena-m-idh'ekacce sattā diṭṭh'eva dhamme parinibbāyantī'ti.

sn35.136 paṭhamarūpārāmasuttaṃ


rūp'ārāmā, bhikkhave, devamanussā rūparatā rūpasammuditā.
rūpavipariṇāmavirāganirodhā dukkhaṃ, bhikkhave, devamanussā
viharanti. sadd'ārāmā … gandhārāmā … ras'ārāmā … phoṭṭhabbārāmā … dhammārāmā, bhikkhave, devamanussā dhammaratā dhammasammuditā. dhammavipariṇāmavirāganirodhā dukkhaṃ, bhikkhave, devamanussā viharanti.

tathāgato ca kho, bhikkhave, arahaṃ sammāsambuddho rūpānaṃ
samudayañ'ca atthaṅ'gamañ'ca assādañ'ca ādīnavañ'ca nissaraṇañ'ca
yathābhūtaṃ viditvā na rūp'ārāmo na rūparato na rūpasammudito.
rūpavipariṇāmavirāganirodhā sukhaṃ, bhikkhave, tathāgato viharati.
saddānaṃ … gandhānaṃ … rasānaṃ … phoṭṭhabbānaṃ …
dhammānaṃ samudayañ'ca atthaṅ'gamañ'ca assādañ'ca ādīnavañ'ca
nissaraṇañ'ca yathābhūtaṃ viditvā na dhamm'ārāmo, na dhammarato, na
dhammasammudito. dhammavipariṇāmavirāganirodhā sukhaṃ, bhikkhave,
tathāgato viharati.

sn35.228 paṭhamasamuddasuttaṃ

samuddo, samuddo'ti, bhikkhave, assutavā puthujjano bhāsati. n'eso,
bhikkhave, ariyassa vinaye samuddo. mahā eso, bhikkhave, udakarāsi mahāudak'aṇṇavo.

cakkhu, bhikkhave, purisassa samuddo, tassa rūpamayo vego. yo taṃ
rūpamayaṃ vegaṃ sahati, ayaṃ vuccati, bhikkhave, atari cakkhusamuddaṃ saūmiṃ sāvaṭṭaṃ sagāhaṃ sarakkhasaṃ. tiṇṇo pāraṅ'gato thale tiṭṭhati
brāhmaṇo….

mano, bhikkhave, purisassa samuddo, tassa dhammamayo vego. yo taṃ
dhammamayaṃ vegaṃ sahati, ayaṃ vuccati, bhikkhave, atari manosamuddaṃ saūmiṃ sāvaṭṭaṃ sagāhaṃ sarakkhasaṃ. tiṇṇo pāraṅ'gato thale tiṭṭhati brāhmaṇo'ti.

sn35.230 bāḷisikopamasuttaṃ

seyyathā'pi, bhikkhave, bāḷisiko āmisagatabaḷisaṃ gambhīre udakarahade
pakkhipeyya. tam'enaṃ aññataro āmisacakkhu maccho gileyya. evaṃ hi so, bhikkhave, maccho gilitabaḷiso bāḷisikassa, anayaṃ āpanno byasanaṃ āpanno yathākāmakaraṇīyo bāḷisikassa.

evam'eva kho, bhikkhave, cha'y'ime baḷisā lokasmiṃ anayāya sattānaṃ,
vadhāya pāṇinaṃ. katame cha? santi, bhikkhave, cakkhuviññeyyā rūpā … sotaviññeyyā saddā … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā … manoiññeyyā dhammā iṭṭhā kantā manāpā
piyarūpā kām'ūpasaṃhitā rajanīyā.

tañ'ce bhikkhu abhinandati abhivadati ajjhosāya tiṭṭhati, ayaṃ vuccati,
bhikkhave, bhikkhu gilitabaḷiso mārassa, anayaṃ āpanno byasanaṃ āpanno yathākāmakaraṇīyo pāpimato.

santi ca, bhikkhave, cakkhuviññeyyā rūpā … manoiññeyyā dhammā iṭṭhā
kantā manāpā piyarūpā kām'ūpasaṃhitā rajanīyā. tañ'ce bhikkhu n'ābhinandati n'ābhivadati n'ājjhosāya tiṭṭhati, ayaṃ vuccati, bhikkhave, bhikkhu na gilitabaḷiso mārassa, abhedi baḷisaṃ, paribhedi baḷisaṃ, na anayaṃ āpanno na byasanaṃ āpanno na yathākāmakaraṇīyo pāpimato.

sn35.232 koṭṭhikasuttaṃ

ekaṃ samayaṃ āyasmā ca sāriputto āyasmā ca mahākoṭṭhiko bārāṇasiyaṃ
viharanti isipatane migadāye. atha kho āyasmā mahākoṭṭhiko sāy'anhasamayaṃ paṭisallānā vuṭṭhito yen'āyasmā sāriputto ten'upasaṅkami. upasaṅkamitvā āyasmatā sāriputtena saddhiṃ sammodi. sammodanīyaṃ kathaṃ sārāṇīyaṃ vītisāretvā ekam'antaṃ nisīdi. ekam'antaṃ nisinno kho āyasmā mahākoṭṭhiko āyasmantaṃ sāriputtaṃ etadavoca: kiṃ nu kho, āvuso sāriputta, cakkhu rūpānaṃ saṃyojanaṃ, rūpā cakkhussa saṃyojanaṃ … mano dhammānaṃ saṃyojanaṃ, dhammā manassa saṃyojanan'ti?

na kho, āvuso koṭṭhika, cakkhu rūpānaṃ saṃyojanaṃ, na rūpā cakkhussa
saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ…. na mano dhammānaṃ saṃyojanaṃ, na dhammā manassa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ.

seyyathā'pi, āvuso, kāḷo ca balībaddo odāto ca balībaddo ekena dāmena vā
yottena vā saṃyuttā assu. yo nu kho evaṃ vadeyya, kāḷo balībaddo odātassa balībaddassa saṃyojanaṃ, odāto balībaddo kāḷassa balībaddassa saṃyojanan'ti, sammā nu kho so vadamāno vadeyyā'ti?

no h'etaṃ, āvuso. na kho, āvuso, kāḷo balībaddo odātassa balībaddassa
saṃyojanaṃ, na odāto balībaddo kāḷassa balībaddassa saṃyojanaṃ, yena ca kho te ekena dāmena vā yottena vā saṃyuttā taṃ tattha saṃyojanaṃ.

evam'eva kho, āvuso, na cakkhu rūpānaṃ saṃyojanaṃ, na rūpā cakkhussa
saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ…. na mano dhammānaṃ saṃyojanaṃ, na dhammā manassa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ.

cakkhu vā, āvuso, rūpānaṃ saṃyojanaṃ abhavissa, rūpā vā cakkhussa
saṃyojanaṃ, na'y'idaṃ brahmacariyavāso paññāyetha sammā dukkhakkhayāya.
yasmā ca kho, āvuso, na cakkhu rūpānaṃ saṃyojanaṃ, na rūpā cakkhussa
saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ, tasmā brahmacariyavāso paññāyati sammā dukkhakkhayāya….

mano vā, āvuso, dhammānaṃ saṃyojanaṃ abhavissa, dhammā vā manassa saṃyojanaṃ, na'y'idaṃ brahmacariyavāso paññāyetha sammā dukkhakkhayāya. yasmā ca kho, āvuso, na mano dhammānaṃ saṃyojanaṃ, na dhammā manassa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ, tasmā brahmacariyavāso paññāyati sammā dukkhakkhayāya.

iminā'p'etaṃ, āvuso, pariyāyena veditabbaṃ yathā na cakkhu rūpānaṃ
saṃyojanaṃ, na rūpā cakkhussa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ … na mano dhammānaṃ saṃyojanaṃ, na dhammā manassa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ.

saṃvijjati kho, āvuso, bhagavato cakkhu. passati bhagavā cakkhunā rūpaṃ. chandarāgo bhagavato n'atthi. suvimuttacitto bhagavā. saṃvijjati kho, āvuso, bhagavato sotaṃ. suṇāti bhagavā sotena saddaṃ. chandarāgo bhagavato n'atthi. suvimuttacitto bhagavā. saṃvijjati kho, āvuso, bhagavato ghānaṃ. ghāyati bhagavā ghānena gandhaṃ. chandarāgo bhagavato n'atthi. suvimuttacitto bhagavā. saṃvijjati kho, āvuso, bhagavato jivhā. sāyati bhagavā jivhāya rasaṃ. chandarāgo bhagavato n'atthi. suvimuttacitto bhagavā. saṃvijjati kho, āvuso, bhagavato kāyo. phusati bhagavā kāyena phoṭṭhabbaṃ. chandarāgo bhagavato n'atthi. suvimuttacitto bhagavā. saṃvijjati kho, āvuso, bhagavato mano. vijānāti bhagavā manasā dhammaṃ. chandarāgo bhagavato n'atthi. suvimuttacitto bhagavā.

iminā kho etaṃ, āvuso, pariyāyena veditabbaṃ yathā na cakkhu rūpānaṃ
saṃyojanaṃ, na rūpā cakkhussa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanaṃ … na mano dhammānaṃ saṃyojanaṃ, na dhammā manassa saṃyojanaṃ, yañ'ca tattha tadubhayaṃ paṭicca uppajjati chandarāgo taṃ tattha saṃyojanan'ti.

sn35.241 paṭhamadārukkhandhopamasuttaṃ

ekaṃ samayaṃ bhagavā kosambiyaṃ viharati gaṅgāya nadiyā tīre. addasā kho bhagavā mahantaṃ dārukkhandhaṃ gaṅgāya nadiyā sotena vuyhamānaṃ. disvāna bhikkhū āmantesi: passatha no tumhe, bhikkhave, amuṃ mahantaṃ dārukkhandhaṃ gaṅgāya nadiyā sotena vuyhamānan'ti? — evaṃ, bhante.

sace so, bhikkhave, dārukkhandho na orimaṃ tīraṃ upagacchati, na pārimaṃ tīraṃ upagacchati, na majjhe saṃsīdissati, na thale ussīdissati, na manussaggāho gahessati, na amanussaggāho gahessati, na āvaṭṭaggāho gahessati, na antopūti bhavissati, evaṃ hi so, bhikkhave, dārukkhandho samuddaninno bhavissati samuddapoṇo samuddapabbhāro. taṃ kissa hetu? samuddaninno, bhikkhave, gaṅgāya nadiyā soto samuddapoṇo samuddapabbhāro.

evam'eva kho, bhikkhave, sace tumhe'pi na orimaṃ tīraṃ upagacchatha, na
pārimaṃ tīraṃ upagacchatha, na majjhe saṃsīdissatha, na thale ussīdissatha, na manussaggāho gahessati, na amanussaggāho gahessati, na āvaṭṭaggāho gahessati, na antopūtī bhavissatha, evaṃ tumhe, bhikkhave, nibbānaninnā bhavissatha nibbānapoṇā nibbānapabbhārā. taṃ kissa hetu? nibbānaninnā, bhikkhave, sammādiṭṭhi nibbānapoṇā nibbānapabbhārāti.

evaṃ vutte, aññataro bhikkhu bhagavantaṃ etadavoca: kiṃ nu kho, bhante, orimaṃ tīraṃ, kiṃ pārimaṃ tīraṃ, ko majjhe saṃsādo, ko thale ussādo, ko manussaggāho, ko amanussaggāho, ko āvaṭṭaggāho, ko antopūtibhāvo'ti?

orimaṃ tīran'ti kho, bhikkhu, chann'etaṃ ajjhattikānaṃ āyatanānaṃ
adhivacanaṃ. pārimaṃ tīran'ti kho, bhikkhu, chann'etaṃ bāhirānaṃ
āyatanānaṃ adhivacanaṃ. majjhe saṃsādoti kho, bhikkhu, nandīrāgass'etaṃ adhivacanaṃ. thale ussādo'ti kho, bhikkhu, asmimānassetaṃ adhivacanaṃ.

katamo ca, bhikkhu, manussaggāho? idha, bhikkhu, gihīhi saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā tesu yogaṃ āpajjati. ayaṃ vuccati, bhikkhu, manussaggāho.

katamo ca, bhikkhu, amanussaggāho? idha, bhikkhu, ekacco aññataraṃ
devanikāyaṃ paṇidhāya brahmacariyaṃ carati: imin'āhaṃ sīlena vā vatena vā tapena vā brahmacariyena vā devo vā bhavissāmi dev'aññataro vā'ti. ayaṃ vuccati, bhikkhu, amanussaggāho. āvaṭṭaggāho'ti kho, bhikkhu, pañcann'etaṃ kāmaguṇānaṃ adhivacanaṃ.

katamo ca, bhikkhu, antopūtibhāvo? idha, bhikkhu, ekacco dussīlo hoti
pāpadhammo asucisaṅkassarasamācāro paṭicchannakamm'anto assamaṇo
samaṇapaṭiñño abrahmacārī brahmacāripaṭiñño antopūti avassuto
kasambujāto. ayaṃ vuccati, bhikkhu, antopūtibhāvo'ti.

tena kho pana samayena nando gopālako bhagavato avidūre ṭhito hoti. atha
kho nando gopālako bhagavantaṃ etadavoca: ahaṃ kho, bhante, na orimaṃ tīraṃ upagacchāmi, na pārimaṃ tīraṃ upagacchāmi, na majjhe saṃsīdissāmi, na thale ussīdissāmi, na maṃ manussaggāho gahessati, na amanussaggāho gahessati, na āvaṭṭaggāho gahessati, na antopūti bhavissāmi. labheyy'āhaṃ, bhante, bhagavato santike pabbajjaṃ, labheyyaṃ upasampadan'ti.

tena hi tvaṃ, nanda, sāmikānaṃ gāvo niyyātehī'ti.
gamissanti, bhante, gāvo vacchagiddhiniyo'ti.
niyyāteh'eva tvaṃ, nanda, sāmikānaṃ gāvo'ti.

atha kho nando gopālako sāmikānaṃ gāvo niyyātetvā yena bhagavā
ten'upasaṅkami. upasaṅkamitvā bhagavantaṃ etadavoca: niyyātitā, bhante, sāmikānaṃ gāvo. labheyy'āhaṃ, bhante, bhagavato santike pabbajjaṃ, labheyyaṃ upasampadan'ti.

alattha kho nando gopālako bhagavato santike pabbajjaṃ, alattha
upasampadaṃ. acir'ūpasampanno ca pan'āyasmā nando eko vūpakaṭṭho
appamatto ātāpī pahit'atto viharanto nacirass'eva yass'atthāya kulaputtā
samma'd'eva agārasmā anagāriyaṃ pabbajanti tadanuttaraṃ
brahmacariyapariyosānaṃ diṭṭh'eva dhamme sayaṃ abhiññā sacchikatvā
upasampajja viharati. khīṇā jāti, vusitaṃ brahmacariyaṃ, kataṃ karaṇīyaṃ,
n'āparaṃ itthattāyā'ti abbhaññāsi. aññataro ca pan'āyasmā nando arahataṃ
ahosī'ti.

sn35.246 vīṇopamasuttaṃ

evam'eva kho, bhikkhave, yato kho bhikkhuno chasu phass'āyatanesu cittaṃ udujitaṃ hoti sudujitaṃ, ajjhattam'eva santiṭṭhati sannisīdati ekodi hoti samādhiyati.

seyyathā'pi, bhikkhave, rañño vā rājamahāmattassa vā vīṇāya saddo
assutapubbo assa. so vīṇāya saddaṃ suṇeyya. so evaṃ vadeyya: ambho, kissa nu kho eso saddo evaṃrajanīyo evaṃkamanīyo evaṃmadanīyo evaṃmucchanīyo evaṃbandhanīyo'ti?

tam'enaṃ evaṃ vadeyyuṃ: esā, kho, bhante, vīṇā nāma yassā eso saddo
evaṃrajanīyo evaṃkamanīyo evaṃmadanīyo evaṃmucchanīyo
evaṃbandhanīyo'ti. so evaṃ vadeyya: gacchatha me, bho, taṃ vīṇaṃ
āharathā'ti. tassa taṃ vīṇaṃ āhareyyuṃ.

tam'enaṃ evaṃ vadeyyuṃ: ayaṃ kho sā, bhante, vīṇā yassā eso saddo
evaṃrajanīyo evaṃkamanīyo evaṃmadanīyo evaṃmucchanīyo
evaṃbandhanīyo'ti. so evaṃ vadeyya: alaṃ me, bho, tāya vīṇāya. tam'eva me saddaṃ āharathā'ti.

tam'enaṃ evaṃ vadeyyuṃ: ayaṃ kho, bhante, vīṇā nāma anekasambhārā
mahāsambhārā. anekehi sambhārehi samāraddhā vadati, seyyath'īdaṃ: doṇiñ'ca paṭicca cammañ'ca paṭicca daṇḍañ'ca paṭicca upadhāraṇe ca paṭicca tantiyo ca paṭicca koṇañ'ca paṭicca purisassa ca tajjaṃ vāyāmaṃ paṭicca. ev'āyaṃ, bhante, vīṇā nāma anekasambhārā mahāsambhārā. anekehi sambhārehi samāraddhā vadatī'ti.

so taṃ vīṇaṃ dasadhā vā satadhā vā phāleyya. dasadhā vā satadhā vā taṃ phāletvā sakalikaṃ sakalikaṃ kareyya. sakalikaṃ sakalikaṃ karitvā agginā ḍaheyya. agginā ḍahitvā masiṃ kareyya. masiṃ karitvā mahāvāte vā opuneyya nadiyā vā sīghasotāya pavāheyya. so evaṃ vadeyya: asatī kir'āyaṃ, bho, vīṇā nāma yathevayaṃ kiñci vīṇā nāma. ettha ca mahājano ativelaṃ pamatto palaḷito'ti.

evam'eva kho, bhikkhave, bhikkhu rūpaṃ samanvesati yāvatā rūpassa gati,
vedanaṃ samanvesati yāvatā vedanāya gati, saññaṃ samanvesati yāvatā saññāya gati, saṅkhāre samanvesati yāvatā saṅkhārānaṃ gati, viññāṇaṃ
samanvesati yāvatā viññāṇassa gati. tassa rūpaṃ samanvesato yāvatā rūpassa gati, vedanaṃ samanvesato … saññaṃ … saṅkhāre … viññāṇaṃ samanvesato yāvatā viññāṇassa gati, yam'pi'ssa taṃ hoti ahan'ti vā maman'ti vā asmī'ti vā tam'pi tassa na hotī'ti.

sn35.247 chappāṇakopamasuttaṃ

seyyathā'pi, bhikkhave, puriso arugatto pakkagatto saravanaṃ paviseyya. tassa kusakaṇṭakā c'eva pāde vijjheyyuṃ, sarapattāni ca gattāni vilekheyyuṃ. evaṃ hi so, bhikkhave, puriso bhiyyosomattāya tatonidānaṃ dukkhaṃ domanassaṃ paṭisaṃvediyetha.

evam'eva kho, bhikkhave, idh'ekacco bhikkhu gāmagato vā araññagato vā
labhati vattāraṃ: ayaṃ so āyasmā evaṃkārī evaṃsamācāro
asucigāmakaṇṭako'ti. taṃ kaṇṭako'ti iti viditvā saṃvaro ca asaṃvaro ca
veditabbo.

kathañ'ca, bhikkhave, asaṃvaro hoti? idha, bhikkhave, bhikkhu cakkhunā
rūpaṃ disvā piyarūpe rūpe adhimuccati, appiyarūpe rūpe byāpajjati.
anupaṭṭhitakāyassati ca viharati parittacetaso, tañ'ca cetovimuttiṃ
paññāvimuttiṃ yathābhūtaṃ nappajānāti yatth'assa te uppannā pāpakā
akusalā dhammā aparisesā nirujjhanti….

manasā dhammaṃ viññāya piyarūpe dhamme adhimuccati, appiyarūpe
dhamme byāpajjati, anupaṭṭhitakāyassati ca viharati parittacetaso, tañ'ca
cetovimuttiṃ paññāvimuttiṃ yathābhūtaṃ nappajānāti yatth'assa te uppannā
pāpakā akusalā dhammā aparisesā nirujjhanti.

seyyathā'pi, bhikkhave, puriso chappāṇake gahetvā nānāvisaye nānāgocare
daḷhāya rajjuyā bandheyya. ahiṃ gahetvā daḷhāya rajjuyā bandheyya.
suṃsumāraṃ gahetvā daḷhāya rajjuyā bandheyya. pakkhiṃ gahetvā daḷhāya rajjuyā bandheyya. kukkuraṃ gahetvā daḷhāya rajjuyā bandheyya. siṅgālaṃ gahetvā daḷhāya rajjuyā bandheyya. makkaṭaṃ gahetvā daḷhāya rajjuyā bandheyya. daḷhāya rajjuyā bandhitvā majjhe gaṇṭhiṃ karitvā ossajjeyya.

atha kho, te, bhikkhave, chappāṇakā nānāvisayā nānāgocarā sakaṃ sakaṃ
gocaravisayaṃ āviñjeyyuṃ. ahi āviñjeyya vammikaṃ pavekkhāmī'ti,
suṃsumāro āviñjeyya udakaṃ pavekkhāmī'ti, pakkhī āviñjeyya ākāsaṃ
ḍessāmī'ti, kukkuro āviñjeyya gāmaṃ pavekkhāmī'ti, siṅgālo āviñjeyya
sīvathikaṃ pavekkhāmī'ti, makkaṭo āviñjeyya vanaṃ pavekkhāmī'ti.

yadā kho te, bhikkhave, chappāṇakā jhattā assu kilantā, atha kho yo n'esaṃ pāṇakānaṃ balavataro assa, tassa te anuvatteyyuṃ anuvidhāyeyyuṃ vasaṃ gaccheyyuṃ.

evam'eva kho, bhikkhave, yassa kassaci bhikkhuno kāyagatā sati abhāvitā
abahulīkatā, taṃ cakkhu āviñchati manāpiyesu rūpesu, amanāpiyā rūpā paṭikūlā honti … mano āviñchati manāpiyesu dhammesu, amanāpiyā dhammā paṭikūlā honti. evaṃ kho, bhikkhave, asaṃvaro hoti.

kathañ'ca, bhikkhave, saṃvaro hoti? idha, bhikkhave, bhikkhu cakkhunā
rūpaṃ disvā piyarūpe rūpe n'ādhimuccati, appiyarūpe rūpe na byāpajjati.
upaṭṭhitakāyassati ca viharati appamāṇacetaso, tañ'ca cetovimuttiṃ
paññāvimuttiṃ yathābhūtaṃ pajānāti yatth'assa te uppannā pāpakā akusalā
dhammā aparisesā nirujjhanti….

manasā dhammaṃ viññāya piyarūpe dhamme n'ādhimuccati, appiyarūpe
dhamme na byāpajjati, upaṭṭhitakāyassati ca viharati appamāṇacetaso, tañ'ca cetovimuttiṃ paññāvimuttiṃ yathābhūtaṃ pajānāti yatth'assa te uppannā pāpakā akusalā dhammā aparisesā nirujjhanti.

seyyathā'pi, bhikkhave, puriso chappāṇake gahetvā nānāvisaye nānāgocare
daḷhāya rajjuyā bandheyya. ahiṃ gahetvā daḷhāya rajjuyā bandheyya …
makkaṭaṃ gahetvā daḷhāya rajjuyā bandheyya. daḷhāya rajjuyā bandhitvā daḷhe khīle vā thambhe vā upanibandheyya. atha kho te, bhikkhave, chappāṇakā nānāvisayā nānāgocarā sakaṃ sakaṃ gocaravisayaṃ āviñjeyyuṃ. ahi āviñjeyya vammikaṃ pavekkhāmī'ti … makkaṭo āviñjeyya vanaṃ pavekkhāmī'ti. 

yadā kho te, bhikkhave, chappāṇakā jhattā assu kilantā, atha tam'eva khīlaṃ vā thambhaṃ vā upatiṭṭheyyuṃ upanisīdeyyuṃ upanipajjeyyuṃ.

evam'eva kho, bhikkhave, yassa kassaci bhikkhuno kāyagatā sati bhāvitā
bahulīkatā, taṃ cakkhu n'āviñchati manāpiyesu rūpesu, amanāpiyā rūpā nappaṭikūlā honti … mano n'āviñchati manāpiyesu dhammesu, amanāpiyā
dhammā nappaṭikūlā honti. evaṃ kho, bhikkhave, saṃvaro hoti.

daḷhe khīle vā thambhe vā'ti kho, bhikkhave, kāyagatāya satiyā etaṃ
adhivacanaṃ. tasmā't'iha, bhikkhave, evaṃ sikkhitabbaṃ: kāyagatā sati no bhāvitā bhavissati bahulīkatā yānīkatā vatthukatā anuṭṭhitā paricitā
susamāraddhā'ti. evaṃ hi kho, bhikkhave, sikkhitabban'ti.
